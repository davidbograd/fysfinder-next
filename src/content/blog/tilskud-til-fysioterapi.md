---
title: "Tilskud til fysioterapi i Danmark: Hvad du har ret til, og hvordan du får det"
metaTitle: "Tilskud til fysioterapi i Danmark: Hvad du har ret til, og hvordan du får det"
datePublished: 15-06-2025
lastUpdated: 15-06-2025
previewImage: /images/blog/tilskud_intro.png
previewImageAlt: Illustration af tilskud til fysioterapi
author: natasja-sorensen
---

![Illustration af tilskud til fysioterapi](/images/blog/tilskud_intro.png)

I Danmark findes der flere muligheder for at få tilskud til fysioterapi, afhængigt af din situation. Det offentlige yder økonomisk støtte til behandlingen, hvis du har en lægehenvisning, og der findes også tilskudsordninger via kommunen eller Sygeforsikringen "danmark". For pensionister er der desuden mulighed for ekstra støtte gennem helbredstillæg.

Denne artikel giver dig overblik over de forskellige former for tilskud – herunder hvad der kræves, hvor meget du kan få, og hvordan du søger det.


## Hvornår har man ret til tilskud til fysioterapi?

Du kan få tilskud til fysioterapi fra det offentlige, hvis din egen læge har vurderet, at du har behov for behandlingen og udstedt en henvisning. Henvisningen giver adgang til det offentlige tilskud, som dækker omkring 40% af prisen – så længe fysioterapeuten har overenskomst med sygesikringen.

Derfor er det vigtigt at spørge klinikken, om de tilbyder behandling med offentligt tilskud (har et ydernummer), hvis du gerne vil reducere egenbetalingen.


## Kan man få tilskud til fysioterapi uden henvisning?

Ja og nej. Du kan altid få fysioterapi uden henvisning, men du får ikke offentlig støtte, hvis du vælger den løsning. Alligevel er der mange, der søger behandling uden henvisning, fordi det giver hurtigere adgang. Hvis du er medlem af Sygeforsikringen "Danmark", kan du få tilskud til fysioterapi uden henvisning.

For eksempel dækker sygeforsikringen “danmark” 140 kr. for første behandling, og 90 kr. for alle opfølgende behandlinger. Det gør det væsentligt billigere – selvom du ikke har en lægehenvisning.


## Hvad med pensionister – er der ekstra støtte?

Hvis du er pensionist, kan du være berettiget til tilskud til fysioterapi som en del af helbredstillægget. Det er en kommunal støtteordning, som kan dække op til 85% af den del af behandlingen, du selv skal betale, efter sygesikringen har givet sit tilskud. Det kræver, at du opfylder visse økonomiske betingelser og selv ansøger via kommunen.

Mange ældre kombinerer derfor offentlig støtte, helbredstillæg og evt. “danmark”-tilskud – og ender med en meget lav egenbetaling.

![Illustration af tilskud til fysioterapi for pensionister](/images/blog/tilskud_pensionist.png)

## Hvad betyder det, hvis fysioterapien er kommunalt bevilget?

Der findes også særlige ordninger for tilskud til fysioterapi fra kommunen, især hvis du har en varig fysisk eller psykisk funktionsnedsættelse. Her kan kommunen bevilge enten vedligeholdende træning eller vederlagsfri fysioterapi. Det betyder, at du som borger slet ikke betaler for behandlingen.

Denne form for kommunalt tilskud kræver en konkret vurdering fra en fagperson i kommunen – ofte i samarbejde med din læge eller en hospitalsafdeling.


## Hvad koster fysioterapi med tilskud?

Priserne på fysioterapi afhænger af, hvilken type konsultation du får, og om du har en henvisning fra lægen. Med en henvisning og behandling hos en fysioterapeut med overenskomst med sygesikringen ser priserne sådan ud:



**Første konsultation**  
 Fuldt honorar: 513,70 kr.  
 Offentligt tilskud: 201,88 kr.  
 **Din egenbetaling: 311,82 kr.**

**Efterfølgende individuel konsultation**   
 Fuldt honorar: 326,63 kr.   
 Offentligt tilskud: 128,37 kr.   
 **Din egenbetaling: 198,26 kr.**

Hvis du derudover er medlem af Sygeforsikringen "danmark", kan du få yderligere tilskud – hvilket kan sænke egenbetalingen betydeligt. Er du pensionist med helbredstillæg, kan du i nogle tilfælde få dækket det meste af patientandelen.

![Illustration af priser med tilskud til fysioterapi](/images/blog/henvisning_priser.png)

## Dækker sundhedsforsikringen fysioterapi?

Mange danskere har i dag en sundhedsforsikring gennem deres arbejdsplads eller som privat forsikring. Flere af disse dækker udgifter til fysioterapi – både med og uden henvisning fra lægen.

Dækningen afhænger af forsikringsselskabet og den konkrete aftale, men i mange tilfælde får du enten hele beløbet refunderet eller en stor del af det. Nogle forsikringer stiller krav om, at du bruger bestemte klinikker eller godkendte behandlere, så det er en god idé at kontakte forsikringsselskabet, før du booker din tid.

Hvis du er i tvivl, om din forsikring dækker fysioterapi, kan du tjekke din police eller kontakte forsikringsselskabet direkte. Du kan også spørge klinikken, om de samarbejder med netop dit forsikringsselskab.


## Hvad gør jeg, hvis jeg er i tvivl om mine muligheder?

Hvis du er usikker på, om du kan få tilskud, bør du starte med at:

1. Spørge din læge, om du kan få en henvisning. 
2. Kontakte din kommune og høre om mulighederne for helbredstillæg eller vederlagsfri fysioterapi. 
3. Tjekke om klinikken samarbejder med sygesikringen. 
4. Undersøge dine tilskudsmuligheder hos Sygeforsikringen “danmark”.  

  


### **Referencer**


1. Tilskud til fysioterapi med og uden henvisning  
[www.sundhed.dk](https://www.sundhed.dk/sundhedsfaglig/information-til-praksis/sjaelland/fysioterapeut/administration/fysioterapi-med-tilskud-uden-henvisning/)
2. Forsøgsordning “Fysioterapi uden henvisning med tilskud”  
[www.regionsjaelland.dk](https://www.regionsjaelland.dk/nyheder/2025/nu-bliver-det-nemmere-at-faa-fysioterapi-med-tilskud)
3. Sygeforsikringen "danmark" – Tilskud til fysioterapi  
[www.sygeforsikring.dk](https://www.sygeforsikring.dk/tilskud/fysioterapi)
4. Betingelser for tilskud fra Sygeforsikringen "danmark"  
[www.fysio.dk](https://www.fysio.dk/radgivning-regler/selvstandig-virksomhed/find-rundt-i-reglerne-for-selvstandig-virksomhed/hvornar-er-der-tilskud-fra-sygeforsikringen-danmark)
5. Tilskud og gratis fysioterapi  
[www.borger.dk](https://www.borger.dk/sundhed-og-sygdom/dine-rettigheder-som-patient/Tilskud-til-behandling)