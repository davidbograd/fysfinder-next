---
lastUpdated: "21/03/2025"
---

![Illustration af lændesmerter](/images/articles/Lændesmerter_intro.webp)

## Hvad er lændesmerter

Lændesmerter refererer til smerter eller ubehag i den nederste del af ryggen, typisk mellem det nederste ribben og hofterne. Området består af en kompleks kombination af muskler, led, ryghvirvler og nerver, som tilsammen sikrer stabilitet og bevægelighed. De fleste tilfælde af lændesmerter betegnes som uspecifikke lændesmerter, hvilket betyder, at smerten ikke kan tilskrives en konkret årsag. Kun i ca. 5-10% af tilfældene kan en klar fysisk årsag, såsom diskusprolaps eller knoglebrud, identificeres.

## Symptomer på lændesmerter

Lændesmerter kan opleves forskelligt, fra let ømhed til intens, skarp eller brændende smerte i ryggen. Nogle oplever, at smerten breder sig til hofter eller ben, hvilket kaldes ischiassmerter og kan tyde på nervepåvirkning. Smerten bliver typisk værre ved bevægelser som løft, bøjning eller vridning af ryggen. Ofte opleves også stivhed, nedsat bevægelsesfrihed og spændinger, som kan begrænse dagligdagen.

## Hvem får lændesmerter?

Lændesmerter er en af de mest almindelige smertetilstande i Danmark og rammer både mænd og kvinder i alle aldersgrupper. Op mod 80% af den danske befolkning vil på et tidspunkt opleve smerter i lænden. Risikoen øges hos personer mellem 30 og 60 år, hvor faktorer som fysisk belastning og aldersbetingede ændringer spiller ind.

Arbejdsmæssige belastninger som hårdt fysisk arbejde eller langvarig siddestilling kan øge risikoen yderligere, især hos personer med stillesiddende livsstil.

![Illustration af statistik over lændesmerter i Danmark](/images/articles/Lændesmerter_statistik.png)

## Hvor mange får lændesmerter?

Årligt oplever 15-20% af alle danskere lændesmerter. For langt de fleste er smerterne kortvarige og aftager hurtigt, men hos ca. 10% udvikler smerterne sig til kroniske, hvilket har stor betydning for livskvaliteten.

## Forskellige typer af lændesmerter

Lændesmerter kan opdeles i forskellige typer, som varierer både i årsag og varighed. Generelt skelnes der mellem følgende kategorier:

### Akutte lændesmerter

Varer under seks uger og opstår pludseligt. Dette gælder 80-90% af tilfældene, og smerterne forsvinder typisk af sig selv.

### Subakutte lændesmerter

Varer mellem seks uger og tre måneder, og rammer ca. 5-10% efter akutte smerter.

### Kroniske lændesmerter

Længerevarende smerter over tre måneder. Rammer omkring 10% af personer med lændesmerter og kræver målrettet behandling.

### Diskusprolaps

Opstår når en diskus presser på en nerve, hvilket giver udstrålende smerter og følelsesløshed.

### Spinal stenose

Forsnævring af rygmarvskanalen medfører tryk på nerverne, oftest hos ældre.

### Facetledssyndrom

Smerter forårsaget af irritation eller slid i facetleddene, ofte ved specifikke bevægelser.

### Frakturer

Ofte forårsaget af traumer eller osteoporose, giver pludselige og intense smerter.

### Inflammatoriske sygdomme

Fx ankyloserende spondylitis, der medfører kroniske smerter og stivhed, der lindres ved aktivitet.

### Infektioner og tumorer

Sjældne, men alvorlige årsager, typisk ledsaget af feber og vægttab.

![Illustration af forskellige typer lændesmerter](/images/articles/Lændesmerter_typer.webp)

## Hvornår er lændesmerter farlige?

Lændesmerter bør tages alvorligt, hvis de opstår sammen med "røde flag" – fx feber, pludseligt vægttab, følelsestab eller blæreproblemer. Disse symptomer kan tyde på alvorlige underliggende sygdomme som infektion eller tumor. I sådanne tilfælde er det vigtigt at konsultere en sundhedsfaglig person.

## Skal dine lændesmerter scannes?

Langt de fleste med lændesmerter behøver ikke scanninger. MR- eller røntgenbilleder giver sjældent nyttig information ved uspecifikke smerter og kan skabe unødig bekymring. Scanning bør kun foretages ved vedvarende, uforklarlige smerter eller alvorlige symptomer.

![Illustration af MR-scanning af lændesmerter](/images/articles/Lændersmerter_scanning.webp)

## Hvordan stilles diagnosen?

Diagnosen stilles primært gennem en samtale og fysisk undersøgelse, der afdækker symptomer og udelukker alvorlige årsager. Ved uspecifikke smerter fokuseres på behandling og genoptræning frem for omfattende tests.

## Undersøgelse af lændesmerter

![Illustration af undersøgelse af lændesmerter](/images/articles/Lændesmerter_undersøgelse.webp)

Undersøgelsen starter typisk med en samtale om symptomer, tidligere skader og udløsende aktiviteter. Derefter følger en fysisk undersøgelse af bevægelighed, muskelstyrke og nervernes funktion. I de fleste tilfælde er dette nok til at afgøre behandlingen uden scanninger.

## Hvorfor får du lændesmerter?

Årsagerne er komplekse og skyldes ofte en kombination af livsstilsfaktorer (KRAMS-faktorer) og genetik. Overvægt, rygning, alkohol, manglende motion, stress og arv spiller en betydelig rolle i udviklingen af lændesmerter.

### Kost

En usund kost kan føre til overvægt, som i værste tilfælde belaster lænden og øger risikoen for smerter. En varieret kost med fokus på næring kan derimod støtte kroppen og ryggens sundhed.

### Rygning

Rygning sænker blodcirkulationen til i kroppen, og dermed også til rygsøjlen og kan medføre hurtigere slid på rygsøjlens strukturer.

### Alkohol

Overdrevent alkoholforbrug kan svække kroppens væv og muskler, hvilket kan øge risikoen for rygsmerter. Derudover, så påvirker alkohol også din søvn, hvilket også kan påvirke dine smerter.

### Motion

Langvarig inaktivitet og mangel på motion kan svække musklerne, der støtter ryggen, hvilket kan øge risikoen for lændesmerter. Regelmæssig bevægelse styrker lænden og øger blodcirkulation.

### Stress

Højt stressniveau kan føre til spændinger i musklerne omkring lænden og påvirke smertesystemet, så smerterne føles mere intense.

### Genetik

Genetisk disposition spiller også en rolle, da nogle personer arver strukturelle forhold i rygsøjlen, som kan gøre dem mere sårbare over for lændesmerter.

![Illustration af årsager til lændesmerter](/images/articles/Lændesmerter_årsager.webp)

## Behandlinger mod lændesmerter

Behandlingen varierer, men inkluderer ofte bevægelse, fysioterapi, kiropraktik, medicin, akupunktur, varme- eller kuldebehandlinger og sjældent operation.

### Bevægelse

Regelmæssig og individuelt tilpasset bevægelse er en af de mest effektive metoder til at reducere lændesmerter. Aktiviteter som gåture, strækøvelser og milde styrkeøvelser hjælper med at styrke lændens muskler og forbedrer fleksibiliteten, hvilket gradvist kan mindske smerterne.

### Fysioterapeut

En fysioterapeut kan udvikle personligt tilpassede træningsprogrammer og hjælpe med at forbedre kropsholdning, stabilitet og muskelstyrke. Derudover kan fysioterapeuter benytte teknikker som massage og mobilisering for at reducere smerteoplevelsen.

### Kiropraktor

En kiropraktor kan gennem manipulation og justeringer af rygsøjlen hjælpe med at genoprette bevægeligheden i lænden. Denne behandling giver ofte kortvarig lindring og fungerer bedst kombineret med træningsøvelser og fysisk aktivitet.

### Medicin

Smertestillende præparater som paracetamol eller NSAID-præparater kan give midlertidig smertelindring, men bør bruges med forsigtighed og kun kortvarigt. Ved svære smerter kan stærkere smertestillende midler anbefales af lægen.

### Akupunktur

Akupunktur er en alternativ behandling, hvor kroppens eget smertesystem stimuleres med nåle. Metoden kan give smertelindring hos nogle personer, men resultaterne varierer. Den bruges typisk som supplement til andre behandlingsformer.

### Varme og kulde

Behandling med varme eller kulde kan effektivt reducere spændinger og lindre smerter. Varme hjælper med at løsne muskelspændinger, mens kulde er effektiv mod hævelse og inflammation i den akutte fase af smerterne.

### Operation

Kirurgi er sjældent nødvendigt ved lændesmerter og bør kun overvejes, hvis der er alvorlige strukturelle problemer som diskusprolaps eller spinal stenose, der ikke forbedres ved andre behandlinger. Operation skal vurderes grundigt inden udførelse.

## Hvordan forebygger du lændesmerter?

Forebyggelse handler om regelmæssig fysisk aktivitet som daglige gåture, styrketræning og at undgå langvarig inaktivitet.

### **Daglige gåture**

En nyere undersøgelse har vist, at daglige gåture, hvor man gradvist arbejder sig op til ca. 30 minutter fem dage om ugen, næsten kan halvere risikoen for tilbagevendende lændesmerter og forlænge perioderne uden smerter. Gåture øger blodcirkulationen og frigiver kroppens naturlige smertelindrende hormoner, endorfiner.

![Illustration af behandling af lændesmerter](/images/articles/Lændesmerter_gåture.webp)

### **Styrketræning**

Styrketræning kan mindske risikoen for lændesmerter ved at styrke kroppen og gøre den mere modstandsdygtig over for belastning. Der er ikke én specifik træningsform, som er bedst, men helkropstræning har vist sig effektiv til at forbedre kroppens funktion og mindske smerte. Regelmæssig styrketræning forbedrer også evnen til at håndtere hverdagens belastninger.

### **Undgå langvarig inaktivitet**

Langvarig inaktivitet og stillesiddende arbejde kan øge risikoen for lændesmerter. Selvom hvile kan være nødvendigt i akutte tilfælde, bør man hurtigt genoptage let bevægelse og aktivitet for at mindske risikoen for tilbagevendende smerter.

## Er lændesmerter naturligt?

Lændesmerter er en almindelig oplevelse for de fleste mennesker og en del af kroppens normale respons på belastning, alder og livsstil. I løbet af livet vil omkring 80% opleve lændesmerter på et tidspunkt, hvilket understøtter, at smerterne kan være en naturlig del af kroppens tilpasning til ændringer i aktivitet, arbejdsstillinger eller fysisk belastning. Smerten kan ses som kroppens måde at signalere, at noget er uvant eller overbelastet, men det betyder sjældent, at der er alvorlige skader.

Selvom smerterne kan være ubehagelige, aftager de ofte af sig selv med tiden eller kan lindres ved bevægelse og en tilpasset livsstil. Det er vigtigt at forstå, at smerter ikke nødvendigvis betyder, at noget er alvorligt galt, men snarere er et signal, der i mange tilfælde blot kræver små justeringer og opmærksomhed på kroppen.

## Er vores medicinske samfund skyld i lændesmerter?

![Illustration af iatrogene lændesmerter](/images/articles/Lændersmerter_iatrogenetik.webp)

En undersøgelse fra Australien viste, at vestlige medicinske metoder som scanninger og diagnoser kunne forværre lændesmerter hos Aboriginal-befolkningen. Før indførelsen af disse metoder betragtede mange Aboriginals lændesmerter som en almindelig del af livet uden større betydning. Efter scanninger og diagnoser blev introduceret, begyndte flere at se smerterne som alvorlige og begrænsende, hvilket resulterede i større smerteoplevelse og øgede begrænsninger i dagligdagen.

Denne tendens kan også observeres i Danmark, hvor en hyppig tilgang til lændesmerter indebærer at identificere specifikke årsager ved hjælp af scanninger og diagnoser. Når patienter informeres om små ubetydelige fund, som ofte ikke hænger sammen med smerterne, kan det skabe frygt og usikkerhed. Dette kan få smerterne til at føles værre eller mere alvorlige, og det kan føre til unødvendig inaktivitet og afhængighed af behandlinger.

Forskning peger i stedet på, at en mere effektiv tilgang kunne være at fokusere på forståelse, bevægelse og gradvis genopbygning af fysisk funktion. Hvordan vi håndterer og kommunikerer om lændesmerter har stor indflydelse på, hvordan de opleves og håndteres af den enkelte.

## Referenceliste

Macquarie University. "Walking brings huge benefits for low back pain." ScienceDaily.[ https://www.sciencedaily.com/releases/2024/06/240620152321.htm](https://www.sciencedaily.com/releases/2024/06/240620152321.htm)

The Lighthouse. "Walking to combat back pain: world-first study shows dramatic improvement." [https://lighthouse.mq.edu.au/article/2024/walking-to-combat-back-pain](https://lighthouse.mq.edu.au/article/2024/walking-to-combat-back-pain)

International Association for the Study of Pain (IASP). "The far reach of disabling health care."[ https://www.iasp-pain.org](https://www.iasp-pain.org)

World Health Organization (WHO). "Low back pain."[https://www.who.int/news-room/fact-sheets/detail/low-back-pain](https://www.who.int/news-room/fact-sheets/detail/low-back-pain)

Physiopedia. "Non Specific Low Back Pain."[https://www.physio-pedia.com/Non_Specific_Low_Back_Pain?utm_source=physiopedia&utm_medium=search&utm_campaign=ongoing_internal](https://www.physio-pedia.com/Non_Specific_Low_Back_Pain?utm_source=physiopedia&utm_medium=search&utm_campaign=ongoing_internal)

American Academy of Family Physicians (AAFP). "Nonspecific Low Back Pain and Return to Work."[https://www.aafp.org/pubs/afp/issues/2019/1201/p697.html](https://www.aafp.org/pubs/afp/issues/2019/1201/p697.html)

CFAH. "Chronic Back Pain Statistics in the US (2024)."[https://cfah.org/back-pain-statistics/](https://cfah.org/back-pain-statistics/)

The Global Burden of Low Back Pain - International Association for the Study of Pain (IASP).[ https://www.iasp-pain.org](https://www.iasp-pain.org)

Orthopaper. "Prevalence of low back pain in college students: A cross sectional study."[ https://www.orthopaper.com](https://www.orthopaper.com)

National Institute of Health. "The Global Burden of Low Back Pain."[ https://www.nih.gov](https://www.nih.gov)
